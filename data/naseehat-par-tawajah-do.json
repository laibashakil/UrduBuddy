{
  "title": "نصیحت پر توجہ دو",
  "content": "ایک دفعہ کا ذکر ہے ایک چیونٹی جَو کے دانے جمع کرنے کے لئے ایک رستے سے گزر رہی تھی کہ اچانک اس کی نظر شہد کے ایک چھتے پر پڑی۔شہد کی خوشبو سے اس کے منہ میں پانی بھر آیا۔ چھتّا ایک پتھر کے اوپر لگا تھا۔چیونٹی نے ہر چند کوشش کی کہ وہ پتھر کی دیوار سے اوپر چڑھ کر چھتے تک رسائی حاصل کرے مگر ناکام رہی کیونکہ اس کے پاؤں پھسل پھسل جاتے تھے اور وہ گر گر پڑتی تھی۔\n\nشہد کے لالچ نے اسے آواز لگانے پر مجبور کر دیا اور وہ فریاد کرنے لگی:\" اے لوگو، مجھے شہد کی طلب ہے۔ اگر کوئی جواں مرد مجھے شہد کے چھتے تک پہنچا دے تو میں اسے معاوضہ کے طور پر ایک جَو پیش کروں گی۔\"\nایک پر دار چیونٹی ہوا میں اڑ رہی تھی۔اس نے چیونٹی کی آواز سنی اور اسے تنبیہ کرنے لگی:\"دیکھو، ایسا نہ ہو کہ چھتے کی طرف چل دو۔\n\n\nاس میں بڑا خطرہ ہے۔\"\nچیونٹی بولی:\"فکر نہ کرو، مجھے پتا ہے کہ مجھے کیا کرنا ہے۔\"\nپر دار بولی:\"وہاں شہد کی مکھیاں ہیں جن کے ڈنک ہیں۔\"\nچیونٹی بولی:\"میں شہد کی مکھیوں سے نہیں ڈرتی، مجھے شہد چاہئے۔\"\nپر دار بولی:\"شہد چپکاؤ ہے۔تمہارے ہاتھ پاؤں اس میں الجھ جائیں گے۔\"\nچیونٹی بولی:\" اگر یونہی ہاتھ پاؤں چپک جایا کرتے تو کوئی شہد نہ کھا پاتا۔\"\nپر دار بولی:\"تم بہتر جانتی ہو۔لیکن آؤ، میری بات سنو اور شہد کا خیال چھوڑو۔میں پر دار ہوں، سالخوردہ ہوں، اور تجربہ رکھتی ہوں۔چھتے کی طرف جانا بہت مہنگا پڑے گا اور ممکن ہے تم کسی مصیبت میں گرفتار ہو جاؤ۔\nچیونٹی بولی:\"اگر ممکن ہو تو اپنی مزدوری لو اور مجھے وہاں تک پہنچا دو۔اگر تم ایسا کرنے سے قاصر ہو تو زیادہ جوش نہ کھاؤ، مجھے کسی سرپرست کی ضرورت نہیں اور جو نصیحت کرتا ہے مجھے ایک آنکھ نہیں بھاتا۔\"\nپر دار بولی:\"ممکن ہے کوئی ایسا نکل آئے جو تمھیں وہاں تک پہنچا دے لیکن اس میں کوئی بھلائی نظر نہیں آتی اور جس کام کا انجام اچھا نہ ہو، میں اس میں معاونت نہیں کرتی۔\"\nچیونٹی بولی:\"خوامخواہ خود کو خستہ نہ کرو۔میں تو آج ہر قیمت پر چھتے تک پہنچوں گی۔\"\nپر دار نے اپنی راہ لی اور چیونٹی نے دوبارہ آواز لگائی:\"کوئی ہے جواں مرد کہ مجھے شہد کے چھتے تک پہنچادے اور معاوضے میں ایک جَو مجھ سے وصول کر لے؟\"\nاچانک ایک مکھی کا وہاں سے گذر ہوا۔\nاس نے کہا \"بے چاری چیونٹی! تمھیں شہد کی طلب ہے اور تمہیں اس کا حق ہے۔میں تمہاری آرزو برلاتی ہوں۔\"\nچیونٹی بولی:\"اللہ برکت دے، خدا تمہاری عمر دراز کرے۔تمھیں کہتے ہیں خیر خواہ جانور۔\" مکھی نے چیونٹی کو زمین سے اٹھایا اور اسے چھتے کے قریب بٹھا کر خود اُڑ گئی۔\nچیونٹی حد درجہ مسرور تھی۔کہنے لگی:\"واہ واہ! کیسی سعادت ہے کیسا چھتا ہے، کیسی اچھی بو ہے، کیسا عمدہ شہد ہے کیا مزہ ہے اس میں۔\nاس سے بڑھ کر اور کیا خوش قسمتی ہو سکتی ہے۔چیونٹیاں کس قدر بد قسمت ہیں کہ گندم اور جَو جمع کرتی رہتی ہیں اور کس وقت بھی ان کا رخ شہد کے چھتے کی جانب نہیں ہوتا۔\"\nچیونٹی نے اِدھر اُدھر سے کچھ شہد چاٹا اور آگے بڑھتی گئی حتیٰ کہ شہد کے حوض میں جا پہنچی اور اچانک اسے محسوس ہوا کہ اس کے ہاتھ پاؤں شہد سے چپک گئے ہیں اور اس کے لئے اپنی جگہ سے حرکت کرنا ممکن نہیں رہا۔\n\nاس نے اپنی نجات کے لئے جس قدر کوشش کی، بے نتیجہ رہی۔تب اس نے فریاد کی:\"عجب طرح پکڑی گئی ہوں۔اس سے بڑھ کر اور کیا بدبختی ہوگی، اے لوگو! مجھے نجات دلاؤ۔ہے کوئی جواں مرد مجھے اس چھتے سے باہر نکال لائے اور میں اسے دو جَو انعام میں پیش کروں؟\"\nپیشکش پہلے تھی اک جَو کی سو اب دو کی ہے، اس جہنم سے نکلنے کی یہی سوجھی ہے!\nعین اس وقت پر دار چیونٹی اپنے سفر سے واپس آ رہی تھی۔\nاسے اس حال میں دیکھ کر پر دار کو بڑا دکھ ہوا اور اس نے فوراً اس کو مصیبت سے نکالا۔پھر بولی:\"میں تمہیں سرزنش نہیں کرنا چاہتی لیکن اتنی بات ضرور کہوں گی کہ زیادہ لالچ گرفتاری کا سبب بن جاتا ہے۔آج تو تمہارا نصیب بلندی پر تھا کہ میں اچانک یہاں پہنچ گئی لیکن آئندہ محتاط رہنا۔گرفتاری سے پہلے نصیحت کو غور سے سن لینا اور کسی مکھی سے مدد نہ مانگنا۔مکھی چیونٹی کی ہمدرد نہیں اور اس کے لئے چیونٹی کا خیر خواہ ہونا ممکن بھی کہاں ہے؟ \"",
  "lesson": "اس کہانی سے ہمیں یہ سبق ملتا ہے کہ بڑوں کی نصیحت کو نظر انداز نہیں کرنا چاہیے۔ لالچ میں آ کر خطرناک کام کرنے سے بچنا چاہیے اور دوسروں کی مدد کے لیے ہمیشہ اپنے تجربے کا استعمال کرنا چاہیے۔",
  "characters": [
    {
      "name": "چیونٹی",
      "description": "ایک لالچی چیونٹی جو شہد کے چھتے تک پہنچنا چاہتی ہے"
    },
    {
      "name": "پر دار چیونٹی",
      "description": "ایک تجربہ کار اور ہمدرد چیونٹی جو دوسروں کو نصیحت کرتی ہے"
    },
    {
      "name": "مکھی",
      "description": "ایک مکھی جو چیونٹی کو شہد کے چھتے تک پہنچاتی ہے"
    }
  ],
  "summary": "یہ کہانی ایک چیونٹی کی ہے جو شہد کے چھتے تک پہنچنا چاہتی ہے۔ اس کی دوست پر دار چیونٹی اسے نصیحت کرتی ہے لیکن وہ نہیں سنتی۔ آخر کار وہ شہد میں پھنس جاتی ہے اور پر دار چیونٹی اسے بچاتی ہے۔",
  "difficult_words": [
    {
      "word": "نصیحت",
      "meaning": "advice",
      "example": "بڑوں کی نصیحت سننا"
    },
    {
      "word": "لالچ",
      "meaning": "greed",
      "example": "شہد کا لالچ"
    },
    {
      "word": "گرفتاری",
      "meaning": "captivity",
      "example": "مصیبت میں گرفتار ہونا"
    },
    {
      "word": "ہمدرد",
      "meaning": "sympathetic",
      "example": "دوسروں کے لیے ہمدرد ہونا"
    }
  ],
  "moral": "بڑوں کی نصیحت کو نظر انداز نہیں کرنا چاہیے اور لالچ میں آ کر خطرناک کام کرنے سے بچنا چاہیے۔",
  "difficulty_level": "intermediate",
  "age_group": "8-12",
  "theme": "نصیحت اور لالچ"
}